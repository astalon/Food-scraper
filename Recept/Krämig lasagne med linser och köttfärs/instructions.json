{"0": "Bolognese: Bryn köttfärsen i lite smör på hög värme och ställ åt sidan.", "1": "Hacka lök, vitlök, selleri och morot fint och fräs dem mjuka i smör, tillsätt sedan vin, tomat, köttfärs och kryddor och låt koka upp. Om du använder ready in 5 lägger du i dem + vatten.", "2": "Sänk värmen och låt bolognesen puttra under lock i 20 minuter. Om du istället använder färdigkokta röda linser lägger du i dem och låt koka i 10 minuter till. Bolognesen kan eventuellt behöva spädas med vatten om linserna suger upp mycket vätska - den ska inte vara för torr eftersom lasagneplattorna också drar åt sig vätska och torr lasagne är en styggelse. Smaka av med salt och svartpeppar.", "3": "Bechamelsås: Under tiden bolognesen puttrar vispar du ihop bechamelsåsen. Värm mjölken i mikron eller i kastrull så att den är ordentligt varm, det går snabbare då.", "4": "Smält smöret på ganska hög värme och blanda ner mjölet, låt blandningen fräsa ihop något och anta en lätt gyllene ton och häll sedan på den varma mjölken, lite i taget medan du vispar. Rör hela tiden så att det inte bränner fast och låt såsen koka upp och koka någon minut tills den har tjocknat. Krydda med salt, peppar och riven muskotnöt.", "5": "Sätt ugnen på 200˚C. Lägg ihop lasagnen i en ugnsfast form. Börja med ett tunt lager bolognese i botten, sedan ett lager plattor, därefter bolognese, bechamel och parmesan. Upprepa så långt form och sås räcker och på översta lagret lägger du bechamelsås och parmesan.", "6": "Grädda i ugnen i ca 30 minuter eller tills lasagnen fått fin färg. Låt lasagnen vila i 10 minuter innan du serverar, gärna med en sallad till."}