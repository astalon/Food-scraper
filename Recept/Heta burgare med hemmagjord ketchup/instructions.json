{"0": "Inlagda jalapeños: Skär jalapeñon i skivor. Blanda vatten, socker och ättikssprit i en kastrull och koka upp. Häll blandningen över jalapeñoskivorna och låt stå med locket på minst en timme.", "1": "Ketchup: Skala lök och vitlök, kärna ur chilin och hacka dem. Skålla och tärna tomaterna.", "2": "Stek löken och chilin i oljan i en stekpanna på ganska hög värme tills det blir mjukt. Blanda ner tomatpurén och fräs. Tillsätt tomaterna. Blanda ner farinsocker, vinäger och worcestershiresås. Låt sjuda under lock ca 25 minuter. Mixa allting i en mixer eller med en stavmixer. Smaksätt med salt och peppar. Om ketchupen är för lös, låt den sjuda utan lock tills den får den konsistens som önskas. Låt den kallna.", "3": "Coleslaw: Blanda äggulorna med senap, salt, peppar och vinäger i en skål. Tillsätt sedan lite olja i taget samtidigt som du vispar kraftigt. Fortsätt vispa och tillsätt olja tills majonnäsen fått önskad konsistens. Ställ kallt.", "4": "Ansa vitkålen, skala lök och morötter. Strimla vitkålen och rödlöken i tunna skivor samt riv morötterna.", "5": "Lägg vitkålen och morötterna i ett durkslag och häll över ca 2 liter kokande vatten, låt det rinna av i ca 5 minuter. Spola grönsakerna kalla och pressa ur vattnet.", "6": "Blanda vitkålen, löken och morötterna med majonnäsen, smaksätt ev av med salt och peppar.", "7": "Hamburgare: Se till att högrevet kommer direkt från kylen samt att köttkvarnens delar inte är varmare än rumstemperatur.", "8": "Mal högrevet till färs i köttkvarnen. Gärna 2 ggr så att fettet fördelas jämnt. Lägg det malda högrevet med fibrerna i samma riktning på en bit plastfolie. Linda plastfolien runt färsen och snurra sedan de utstickande ändarna av plastfolien hårt så att färsen blir kompakt (som en korv). Lägg det sedan i kylen ca 20 minuter.", "9": "Skär köttet med en vass kniv i den tjocklek som önskas, 1 1/2-2 cm brukar vara lagom.", "10": "Värm upp en grillpanna till hög temperatur. När grillpannan börjar ryka lite smått, lägg i brödet och tryck försiktigt ned det. Grilla tills de fått färg, lägg åt sidan.", "11": "Salta och peppra hamburgarna på båda sidor. Olja grillpannan och vänta tills oljan börjar ryka. Grilla hamburgarna en stund på båda sidor så att de får en fin yta. Vänd sedan burgarna ca var 30:e sekund. Efter 3-4 minuter på varje sida är köttet klart. Efter sista vändningen, lägg på osten så att den hinner smälta.", "12": "Skala och skiva löken i tunna skivor. Stek hälften av löken i oljan i en stekpanna.", "13": "Till servering: Lägg underdelen av brödet på tallrikar. Lägg på salladsblad och ketchup (viktigt att salladsbladet ligger underst för att skydda brödet från att bli blött). Lägg på hamburgarna, jalapeños, stekt lök samt rå lök och ringla sedan över lite bbq-sås innan locket sätts på. Servera med coleslaw."}